Ukrajinský premiér Denys Šmyhaľ požiadal všetkých starostov po celom svete o humanitárnu pomoc pre obyvateľov jeho krajiny.
Súčasne vyzval všetkých medzinárodných partnerov, aby podporili budúcu obnovu Ukrajiny. Informovala o tom v sobotu agentúra DPA.

„Obraciam sa nielen na spriatelené vlády, ale aj na starostov európskych a iných miest sveta,“ povedal Šmyhaľ v piatok večer. „Apelujeme na vás: obnovte tradíciu partnerských miest. Podporte ukrajinské mestá humanitárnou pomocou a prostriedkami na obnovu.“

Šmyhaľ v polovici marca vyčíslil škody, ktoré vojna spôsobila ukrajinskému hospodárstvu, na takmer 515 miliárd eur. Len škody na infraštruktúre predstavujú podľa oficiálnych ukrajinských odhadov okolo 108 miliárd eur, uviedla DPA s tým, že tieto údaje nemožno zatiaľ nezávisle overiť.

Šéf ukrajinskej prezidentskej kancelárie Andrij Jermak medzitým vyzval Západ, aby vytvoril pre Ukrajinu nový program „pôžičky a prenájmu“, akým USA počas druhej svetovej vojny poskytovali spojencom vojenskú a materiálnu pomoc.

Jermak vo vystúpení v piatok večer spresnil, že Ukrajina najviac potrebuje spravodajské informácie v reálnom čase a ťažké zbrane. Zopakoval tiež apel Kyjeva na bezletovú zónu na zastavenie ruského bombardovania a raketových útokov. Západ takúto možnosť odmieta z obavy o rozšírenie vojny, pripomenula v správe agentúra AP.