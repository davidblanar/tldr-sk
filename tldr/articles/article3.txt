Ukrajinský prezident Volodymyr Zelenskyj v sobotu kritizoval Rusko za to, že sa podľa neho vyhráža svetu svojimi jadrovými zbraňami. Ruské „chválenie sa“ takouto výzbrojou podporuje nebezpečné preteky v zbrojení, vyhlásil v príhovore na fóre v katarskej Dauhe.
TASR o tom informuje na základe správ agentúr AP a AFP.

„Vychvaľujú sa, že môžu jadrovými zbraňami zničiť nielen určitú krajinu, ale celú planétu,“ povedal Zelenskyj vo videopríhovore k účastníkom každoročného fóra politických a obchodných lídrov, ktoré vo svojej metropole organizuje Katar.

Zelenskyj vo vystúpení znova vyzval OSN a svetové veľmoci, aby pomohli Ukrajine. Zničenie prístavného mesta Mariupol ruskými silami prirovnal k zdevastovaniu mesta Aleppo počas vojny v Sýrii.

„Ničia naše prístavy,“ povedal Zelenskyj. "Absencia vývozu z Ukrajiny bude mať negatívny vplyv na krajiny na celom svete,“ uviedol podľa agentúry AP, ktorá pripomenula, že strata dodávok ukrajinskej pšenice vyvolala obavy v krajinách Blízkeho východu, ako je jej dôležitý odberateľ Egypt.

Zelenskyj zároveň apeloval na Katar, aby v súvislosti s vojnou na Ukrajine zvýšil produkciu zemného plynu. „Budúcnosť Európy závisí od vášho úsilia,“ povedal účastníkom konferencie. „Závisí od vašej produkcie. Žiadam vás, aby ste zvýšili energetickú produkciu a zabezpečili, že všetci v Rusku pochopia, že žiadna krajina nemôže používať energiu ako zbraň,“ vyhlásil.

Ukrajinský líder tiež poznamenal, že moslimovia v jeho krajine budú musieť bojovať počas svojho nachádzajúceho pôstneho mesiaca ramadán. „Musíme sa postarať o to, aby tento posvätný mesiac ramadán nezatienila bieda ľudí na Ukrajine,“ dodal.